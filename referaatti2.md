# Metriikat käytänteiden tukena ohjelmiston laadun arvioimisessa (Kasper Hirvikoski)

Ohjelmistojen laadun arvioiminen kehitystyön aikana on usein haasteellista, eikä testauksella havaita kaikkia mahdollisia virheitä ennen julkaisua. Jos virheet tulevat ilmi vasta julkaisun jälkeen, niiden korjaaminen on erittäin kallista. Laatua voidaan yrittää varmistaa automaattisten metriikoiden avulla arvioimalla ohjelmiston komponentteja.

Erilaisia metriikoita on paljon, kuten koodikirnu, verkkoanalyysi, testikattavuus ja mutaatiotestaus. Koodikirnulla arvioidaan ohjelmiston muutosten virheherkkyyttä, verkkoanalyysillä komponenttien riippuvuuksia ja testikattavuudella sekä mutaatiotestauksella automaatiotestauksen tehokkuutta ja laatua. Ei ole olemassa jotain tiettyä parasta metriikkaa, vaan niitä kannattaa käyttää yleensä samanaikaisesti apuvälineenä. Loppupeleissä kehittäjän omat käytänteet ovat kuitenkin tärkein osa virheiden välttämistä.
